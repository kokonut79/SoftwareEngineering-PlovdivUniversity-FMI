Упражнение 6. Задаване на индивидуален проект за разработване. Обсъждане на основните трудности и проблеми.

Колеги, няма как да правим проект за всеки с реална платка и сензори. Възлагам задание, което е универсално за всички, но очаквам да има индивидуалност и да няма копи-пейст един от друг.

Нека всеки от Вас, в срок до края на семестъра или сесията да направи на Word и PowerPoint (може и само на едното от двете) някакво проучване, разработка, може и реален скеч на нещо, което си хареса от първите 5 упражнения или от конспектите (съдържанието на курса) за трите избираеми вдясно на http://www.enkov.com/arduino/. Искам кратко и ясно, може да ползвате интернет, линковете от упражненията и презентациите, може да е обзорно представяне, без Ваш код и схема (ако има, добре дошло). Вид "курсов проект" Ви възлагам. Нека не е "есе" (нашумялото във Фейсбук есе), все пак. instructables.com с търсене Arduino е добър източник.

Разчитам на Вашето въображение и инициативност, може да изберете проект от Instructables или др. подобни сайтове и да го опишете с ваши думи и да кажете кое бихте подобрили, кое не Ви харесва, какво бихте искали да си направите сами с Arduino или IoT. Обемът не държа да е голям, може да са 4-5 странички (няма и ограничение да са повече). Работен език е българският, така че, ако ползвате източник на английски или друг чужд език - правете превод на български. Винаги посочвайте използваните източници и материали (линкове).
Във файла да има заглавна страница с Вашите имена, курс и фак. номер и подходящо заглавие/тема.

Когато сте готови (пак казвам - срока е 1 декември 2022 за задочното), го качвате по следния начин в системата:

Избирате (описвам при избран език "български" за Гугъл Класна Стая) "Работа в клас"
"Упражнение 6...."
"Преглед на заданието"
във "Вашата работа" има "+ Добавяне или създаване"
и избирате вида файл и го качвате (ако са няколко - качвате ги подред), може да ги създавате направо в Google Документи/Презентации, може и с Word/Powerpoint (или др. от Libre Office) и ги качвате като файл,
накрая означавате като "Предадено".

Ако имате въпроси - правите дискусия, "Частни коментари" или ми пишете имейл. При проблем с Класрум, може да пратите проекта и по имейл.

Може да пращате по-рано, дори междинни варианти по имейл, за да имате по-висока оценка след корекции и препоръки (ако се наложат корекции).

Този път Предадено ще означава да има наистина курсов проект.

P.S. Който вече е предал и има оценка, няма нужда да прави нищо повече. Само 1 шестица мога да пиша ;-)